
<p class="pagehead">Q. HORATI FLACCI CARMINVM LIBER PRIMVS
</p>
<p class="border">
</p>
<p>
<b>I</b>
</p>
<p>
Maecenas atavis edite regibus,<br>
o et praesidium et dulce decus meum,<br>
sunt quos curriculo pulverem Olympicum<br>
collegisse iuvat metaque fervidis<br>
evitata rotis palmaque nobilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
terrarum dominos evehit ad deos;<br>
hunc, si mobilium turba Quiritium<br>
certat tergeminis tollere honoribus;<br>
illum, si proprio condidit horreo<br>
quicquid de Libycis verritur areis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
Gaudentem patrios findere sarculo<br>
agros Attalicis condicionibus<br>
numquam demoveas, ut trabe Cypria<br>
Myrtoum pavidus nauta secet mare.<br>
Luctantem Icariis fluctibus Africum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
mercator metuens otium et oppidi<br>
laudat rura sui; mox reficit rates<br>
quassas, indocilis pauperiem pati.<br>
Est qui nec veteris pocula Massici<br>
nec partem solido demere de die&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
spernit, nunc viridi membra sub arbuto<br>
stratus, nunc ad aquae lene caput sacrae.<br>
Multos castra iuvant et lituo tubae<br>
permixtus sonitus bellaque matribus<br>
detestata. Manet sub Iove frigido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
venator tenerae coniugis inmemor,<br>
seu visa est catulis cerva fidelibus,<br>
seu rupit teretis Marsus aper plagas.<br>
Me doctarum hederae praemia frontium<br>
dis miscent superis, me gelidum nemus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
Nympharumque leves cum Satyris chori<br>
secernunt populo, si neque tibias<br>
Euterpe cohibet nec Polyhymnia<br>
Lesboum refugit tendere barbiton.<br>
Quod si me lyricis vatibus inseres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
sublimi feriam sidera vertice.
</p>

<p class="shortborder"></p>

<p>
<b>II</b>
</p>

<p>
Iam satis terris nivis atque dirae<br>
grandinis misit Pater et rubente<br>
dextera sacras iaculatus arces<br>
&nbsp;&nbsp;&nbsp;&nbsp;&nbsp;terruit Urbem,
</p>

<p>
terruit gentis, grave ne rediret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
saeculum Pyrrhae nova monstra questae,<br>
omne cum Proteus pecus egit altos<br>
&nbsp;&nbsp;&nbsp;&nbsp;&nbsp;visere montis,
</p>

<p>
piscium et summa genus haesit ulmo,<br>
nota quae sedes fuerat columbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
et superiecto pavidae natarunt<br>
&nbsp;&nbsp;&nbsp;&nbsp;&nbsp;aequore dammae.
</p>

<p>
Vidimus flavom Tiberim retortis<br>
litore Etrusco violenter undis<br>
ire deiectum monumenta regis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;templaque Vestae,
</p>

<p>
Iliae dum se nimium querenti<br>
iactat ultorem, vagus et sinistra<br>
labitur ripa Iove non probante<br>
&nbsp;&nbsp;&nbsp;&nbsp;&nbsp;uxorius amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
Audiet civis acuisse ferrum,<br>
quo graves Persae melius perirent,<br>
audiet pugnas vitio parentum<br>
&nbsp;&nbsp;&nbsp;&nbsp;&nbsp;rara iuventus.
</p>

<p>
Quem vocet divum populus ruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
imperi rebus? Prece qua fatigent<br>
virgines sanctae minus audientem<br>
&nbsp;&nbsp;&nbsp;&nbsp;&nbsp;carmina Vestam?
</p>

<p>
Cui dabit partis scelus expiandi<br>
Iuppiter? Tandem venias precamur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
nube candentis umeros amictus,<br>
&nbsp;&nbsp;&nbsp;&nbsp;&nbsp;augur Apollo,
</p>

<p>
sive tu mavis, Erycina ridens,<br>
quam Iocus circumvolat et Cupido,<br>
sive neglectum genus et nepotes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
&nbsp;&nbsp;&nbsp;&nbsp;&nbsp;respicis, auctor,
</p>

<p>
heu nimis longo satiate ludo,<br>
quem iuvat clamor galeaeque leves,<br>
acer et Mauri peditis cruentum<br>
&nbsp;&nbsp;&nbsp;&nbsp;&nbsp;voltus in hostem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font>
</p>

<p>
sive mutata iuvenem figura<br>
ales in terris imitaris, almae<br>
filius Maiae, patiens vocari<br>
&nbsp;&nbsp;&nbsp;&nbsp;&nbsp;Caesaris ultor.
</p>

<p>
Serus in caelum redeas diuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
laetus intersis populo Quirini,<br>
neve te nostris vitiis iniquum<br>
&nbsp;&nbsp;&nbsp;&nbsp;&nbsp;ocior aura
</p>

<p>
tollat; hic magnos potius triumphos,<br>
hic ames dici pater atque princeps,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
neu sinas Medos equitare inultos<br>
&nbsp;&nbsp;&nbsp;&nbsp;&nbsp;te duce, Caesar.
</p>

<p class="shortborder"></p>

<p>
<b>III</b>
</p>

<p>
&nbsp;&nbsp;&nbsp;&nbsp;&nbsp;Sic te diva potens Cypri,<br>
sic fratres Helenae, lucida sidera,<br>
&nbsp;&nbsp;&nbsp;&nbsp;&nbsp;ventorumque regat pater<br>
obstrictis aliis praeter Iapyga,<br>
&nbsp;&nbsp;&nbsp;&nbsp;&nbsp;navis, quae tibi creditum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
debes Vergilium; finibus Atticis<br>
&nbsp;&nbsp;&nbsp;&nbsp;&nbsp;reddas incolumem precor<br>
et serves animae dimidium meae.<br>
&nbsp;&nbsp;&nbsp;&nbsp;&nbsp;Illi robur et aes triplex<br>
circa pectus erat, qui fragilem truci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;commisit pelago ratem<br>
primus, nec timuit praecipitem Africum<br>
&nbsp;&nbsp;&nbsp;&nbsp;&nbsp;decertantem Aquilonibus<br>
nec tristis Hyadas nec rabiem Noti,<br>
&nbsp;&nbsp;&nbsp;&nbsp;&nbsp;quo non arbiter Hadriae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
maior, tollere seu ponere volt freta.<br>
&nbsp;&nbsp;&nbsp;&nbsp;&nbsp;Quem mortis timuit gradum<br>
qui siccis oculis monstra natantia,<br>
&nbsp;&nbsp;&nbsp;&nbsp;&nbsp;qui vidit mare turbidum et<br>
infamis scopulos Acroceraunia?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
&nbsp;&nbsp;&nbsp;&nbsp;&nbsp;Nequicquam deus abscidit<br>
prudens Oceano dissociabili<br>
&nbsp;&nbsp;&nbsp;&nbsp;&nbsp;terras, si tamen impiae<br>
non tangenda rates transiliunt vada.<br>
&nbsp;&nbsp;&nbsp;&nbsp;&nbsp;Audax omnia perpeti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
gens humana ruit per vetitum nefas;<br>
&nbsp;&nbsp;&nbsp;&nbsp;&nbsp;audax Iapeti genus<br>
ignem fraude mala gentibus intulit;<br>
&nbsp;&nbsp;&nbsp;&nbsp;&nbsp;post ignem aetheria domo<br>
subductum macies et nova febrium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;&nbsp;terris incubuit cohors<br>
semotique prius tarda necessitas<br>
&nbsp;&nbsp;&nbsp;&nbsp;&nbsp;leti corripuit gradum.<br>
Expertus vacuum Daedalus aera<br>
&nbsp;&nbsp;&nbsp;&nbsp;&nbsp;pennis non homini datis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
perrupit Acheronta Herculeus labor.<br>
&nbsp;&nbsp;&nbsp;&nbsp;&nbsp;Nil mortalibus ardui est;<br>
caelum ipsum petimus stultitia neque<br>
&nbsp;&nbsp;&nbsp;&nbsp;&nbsp;per nostrum patimur scelus<br>
iracunda Iovem ponere fulmina.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font>
</p>

<p class="shortborder"></p>

<p>
<b>IV</b>
</p>

<p>
Soluitur acris hiems grata vice veris et Favoni<br>
&nbsp;&nbsp;&nbsp;&nbsp;&nbsp;trahuntque siccas machinae carinas,<br>
ac neque iam stabulis gaudet pecus aut arator igni<br>
&nbsp;&nbsp;&nbsp;&nbsp;&nbsp;nec prata canis albicant pruinis.<br>
Iam Cytherea choros ducit Venus imminente luna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
&nbsp;&nbsp;&nbsp;&nbsp;&nbsp;iunctaeque Nymphis Gratiae decentes<br>
alterno terram quatiunt pede, dum gravis Cyclopum<br>
&nbsp;&nbsp;&nbsp;&nbsp;&nbsp;Volcanus ardens visit officinas.<br>
Nunc decet aut viridi nitidum caput impedire myrto<br>
&nbsp;&nbsp;&nbsp;&nbsp;&nbsp;aut flore, terrae quem ferunt solutae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
nunc et in umbrosis Fauno decet immolare lucis,<br>
&nbsp;&nbsp;&nbsp;&nbsp;&nbsp;seu poscat agna sive malit haedo.<br>
Pallida Mors aequo pulsat pede pauperum tabernas<br>
&nbsp;&nbsp;&nbsp;&nbsp;&nbsp;regumque turris. O beate Sesti,<br>
vitae summa brevis spem nos vetat inchoare longam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;Iam te premet nox fabulaeque Manes<br>
et domus exilis Plutonia, quo simul mearis,<br>
&nbsp;&nbsp;&nbsp;&nbsp;&nbsp;nec regna vini sortiere talis<br>
nec tenerum Lycidan mirabere, quo calet iuventus<br>
&nbsp;&nbsp;&nbsp;&nbsp;&nbsp;nunc omnis et mox virgines tepebunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>V</b>
</p>

<p>
Quis multa gracilis te puer in rosa<br>
perfusus liquidis urget odoribus<br>
&nbsp;&nbsp;&nbsp;&nbsp;&nbsp;grato, Pyrrha, sub antro?<br>
&nbsp;&nbsp;&nbsp;&nbsp;&nbsp;cui flavam religas comam,
</p>

<p>
simplex munditiis? Heu quotiens fidem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
mutatosque deos flebit et aspera<br>
&nbsp;&nbsp;&nbsp;&nbsp;&nbsp;nigris aequora ventis<br>
&nbsp;&nbsp;&nbsp;&nbsp;&nbsp;emirabitur insolens,
</p>

<p>
qui nunc te fruitur credulus aurea,<br>
qui semper vacuam, semper amabilem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;sperat, nescius aurae<br>
&nbsp;&nbsp;&nbsp;&nbsp;&nbsp;fallacis. Miseri, quibus
</p>

<p>
intemptata nites. Me tabula sacer<br>
votiva paries indicat uvida<br>
&nbsp;&nbsp;&nbsp;&nbsp;&nbsp;suspendisse potenti<br>
&nbsp;&nbsp;&nbsp;&nbsp;&nbsp;vestimenta maris deo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p class="shortborder"></p>

<p>
<b>VI</b>
</p>

<p>
Scriberis Vario fortis et hostium<br>
uictor, Maeonii carminis alite,<br>
quam rem cumque ferox nauibus aut equis<br>
&nbsp;&nbsp;&nbsp;&nbsp;&nbsp;miles te duce gesserit.
</p>

<p>
Nos, Agrippa, neque haec dicere nec gravem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
Pelidae stomachum cedere nescii,<br>
nec cursus duplicis per mare Vlixei<br>
&nbsp;&nbsp;&nbsp;&nbsp;&nbsp;nec saevam Pelopis domum
</p>

<p>
conamur, tenues grandia, dum pudor<br>
inbellisque lyrae Musa potens vetat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
laudes egregii Caesaris et tuas<br>
&nbsp;&nbsp;&nbsp;&nbsp;&nbsp;culpa deterere ingeni.
</p>

<p>
Quis Martem tunica tectum adamantina<br>
digne scripserit aut pulvere Troico<br>
nigrum Merionen aut ope Palladis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;Tydiden superis parem?
</p>

<p>
Nos convivia, nos proelia virginum<br>
sectis in iuvenes unguibus acrium<br>
cantamus, vacui sive quid urimur<br>
&nbsp;&nbsp;&nbsp;&nbsp;&nbsp;non praeter solitum leves.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>VII</b>
</p>

<p>
Laudabunt alii claram Rhodon aut Mytilenen<br>
&nbsp;&nbsp;&nbsp;&nbsp;&nbsp;aut Ephesum bimarisve Corinthi<br>
moenia vel Baccho Thebas vel Apolline Delphos<br>
&nbsp;&nbsp;&nbsp;&nbsp;&nbsp;insignis aut Thessala Tempe;<br>
sunt quibus unum opus est intactae Palladis urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
&nbsp;&nbsp;&nbsp;&nbsp;&nbsp;carmine perpetuo celebrare et<br>
undique decerptam fronti praeponere olivam;<br>
&nbsp;&nbsp;&nbsp;&nbsp;&nbsp;plurimus in Iunonis honorem<br>
aptum dicet equis Argos ditesque Mycenas:<br>
&nbsp;&nbsp;&nbsp;&nbsp;&nbsp;me nec tam patiens Lacedaemon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
nec tam Larisae percussit campus opimae<br>
&nbsp;&nbsp;&nbsp;&nbsp;&nbsp;quam domus Albuneae resonantis<br>
et praeceps Anio ac Tiburni lucus et uda<br>
&nbsp;&nbsp;&nbsp;&nbsp;&nbsp;mobilibus pomaria riuis.<br>
Albus ut obscuro deterget nubila caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;saepe Notus neque parturit imbris<br>
perpetuo, sic tu sapiens finire memento<br>
&nbsp;&nbsp;&nbsp;&nbsp;&nbsp;tristitiam vitaeque labores<br>
molli, Plance, mero, seu te fulgentia signis<br>
&nbsp;&nbsp;&nbsp;&nbsp;&nbsp;castra tenent seu densa tenebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
Tiburis umbra tui. Teucer Salamina patremque<br>
&nbsp;&nbsp;&nbsp;&nbsp;&nbsp;cum fugeret, tamen uda Lyaeo<br>
tempora populea fertur uinxisse corona,<br>
&nbsp;&nbsp;&nbsp;&nbsp;&nbsp;sic tristis affatus amicos:<br>
'Quo nos cumque feret melior fortuna parente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
&nbsp;&nbsp;&nbsp;&nbsp;&nbsp;ibimus, o socii comitesque.<br>
Nil desperandum Teucro duce et auspice Teucro:<br>
&nbsp;&nbsp;&nbsp;&nbsp;&nbsp;certus enim promisit Apollo<br>
ambiguam tellure nova Salamina futuram.<br>
&nbsp;&nbsp;&nbsp;&nbsp;&nbsp;O fortes peioraque passi<br>
mecum saepe viri, nunc vino pellite curas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;&nbsp;cras ingens iterabimus aequor.'
</p>

<p class="shortborder"></p>

<p>
<b>VIII</b>
</p>

<p>
&nbsp;&nbsp;&nbsp;&nbsp;&nbsp;Lydia, dic, per omnis<br>
te deos oro, Sybarin cur properes amando<br>
&nbsp;&nbsp;&nbsp;&nbsp;&nbsp;perdere, cur apricum<br>
oderit Campum, patiens pulveris atque solis,<br>
&nbsp;&nbsp;&nbsp;&nbsp;&nbsp;cur neque militaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
inter aequalis equitet, Gallica nec lupatis<br>
&nbsp;&nbsp;&nbsp;&nbsp;&nbsp;temperet ora frenis.<br>
Cur timet flavum Tiberim tangere? Cur olivum<br>
&nbsp;&nbsp;&nbsp;&nbsp;&nbsp;sanguine viperino<br>
cautius vitat neque iam livida gestat armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;bracchia, saepe disco<br>
saepe trans finem iaculo nobilis expedito?<br>
&nbsp;&nbsp;&nbsp;&nbsp;&nbsp;quid latet, ut marinae<br>
filium dicunt Thetidis sub lacrimosa Troia<br>
&nbsp;&nbsp;&nbsp;&nbsp;&nbsp;funera, ne virilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
cultus in caedem et Lycias proriperet catervas?
</p>

<p class="shortborder"></p>

<p>
<b>IX</b>
</p>

<p>
Vides ut alta stet nive candidum<br>
Soracte nec iam sustineant onus<br>
&nbsp;&nbsp;&nbsp;&nbsp;&nbsp;silvae laborantes geluque<br>
&nbsp;&nbsp;&nbsp;&nbsp;&nbsp;flumina constiterint acuto?
</p>

<p>
Dissolve frigus ligna super foco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
large reponens atque benignius<br>
&nbsp;&nbsp;&nbsp;&nbsp;&nbsp;deprome quadrimum Sabina,<br>
&nbsp;&nbsp;&nbsp;&nbsp;&nbsp;o Thaliarche, merum diota.
</p>

<p>
</p>

<p>
Permitte divis cetera, qui simul<br>
strauere ventos aequore fervido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;deproeliantis, nec cupressi<br>
&nbsp;&nbsp;&nbsp;&nbsp;&nbsp;nec veteres agitantur orni.
</p>

<p>
Quid sit futurum cras, fuge quaerere, et<br>
quem fors dierum cumque dabit, lucro<br>
&nbsp;&nbsp;&nbsp;&nbsp;&nbsp;adpone nec dulcis amores<br>
&nbsp;&nbsp;&nbsp;&nbsp;&nbsp;sperne, puer, neque tu choreas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
donec virenti canities abest<br>
morosa. Nunc et Campus et areae<br>
&nbsp;&nbsp;&nbsp;&nbsp;&nbsp;lenesque sub noctem susurri<br>
&nbsp;&nbsp;&nbsp;&nbsp;&nbsp;composita repetantur hora,
</p>

<p>
nunc et latentis proditor intumo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
gratus puellae risus ab angulo<br>
&nbsp;&nbsp;&nbsp;&nbsp;&nbsp;pignusque dereptum lacertis<br>
&nbsp;&nbsp;&nbsp;&nbsp;&nbsp;aut digito male pertinaci.
</p>

<p class="shortborder"></p>

<p>
<b>X</b>
</p>

<p>
Mercuri, facunde nepos Atlantis,<br>
qui feros cultus hominum recentum<br>
voce formasti catus et decorae<br>
&nbsp;&nbsp;&nbsp;&nbsp;&nbsp;more palaestrae,
</p>

<p>
te canam, magni Iovis et deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
nuntium curvaeque lyrae parentem,<br>
callidum quicquid placuit iocoso<br>
&nbsp;&nbsp;&nbsp;&nbsp;&nbsp;condere furto.
</p>

<p>
Te, boves olim nisi reddidisses<br>
per dolum amotas, puerum minaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
voce dum terret, viduus pharetra<br>
&nbsp;&nbsp;&nbsp;&nbsp;&nbsp;risit Apollo.
</p>

<p>
Quin et Atridas duce te superbos<br>
Ilio dives Priamus relicto<br>
Thessalosque ignis et iniqua Troiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;castra fefellit.
</p>

<p>
Tu pias laetis animas reponis<br>
sedibus virgaque levem coerces<br>
aurea turbam, superis deorum<br>
&nbsp;&nbsp;&nbsp;&nbsp;&nbsp;gratus et imis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XI</b>
</p>

<p>
Tu ne quaesieris (scire nefas) quem mihi, quem tibi<br>
finem di dederint, Leuconoe, nec Babylonios<br>
temptaris numeros. Ut melius quicquid erit pati!<br>
Seu pluris hiemes seu tribuit Iuppiter ultimam,<br>
quae nunc oppositis debilitat pumicibus mare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
Tyrrhenum, sapias, vina liques et spatio brevi<br>
spem longam reseces. Dum loquimur, fugerit invida<br>
aetas: carpe diem, quam minimum credula postero.
</p>

<p class="shortborder"></p>

<p>
<b>XII</b>
</p>

<p>
Quem virum aut heroa lyra vel acri<br>
tibia sumis celebrare, Clio?<br>
Quem deum? Cuius recinet iocosa<br>
&nbsp;&nbsp;&nbsp;&nbsp;&nbsp;nomen imago
</p>

<p>
aut in umbrosis Heliconis oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
aut super Pindo gelidove in Haemo?<br>
Unde vocalem temere insecutae<br>
&nbsp;&nbsp;&nbsp;&nbsp;&nbsp;Orphea silvae
</p>

<p>
arte materna rapidos morantem<br>
fluminum lapsus celerisque ventos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
blandum et auritas fidibus canoris<br>
&nbsp;&nbsp;&nbsp;&nbsp;&nbsp;ducere quercus.
</p>

<p>
Quid prius dicam solitis parentis<br>
laudibus, qui res hominum ac deorum,<br>
qui mare ac terras variisque mundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;temperat horis?
</p>

<p>
Unde nil maius generatur ipso<br>
nec viget quicquam simile aut secundum;<br>
proximos illi tamen occupabit<br>
&nbsp;&nbsp;&nbsp;&nbsp;&nbsp;Pallas honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
Proeliis audax, neque te silebo,<br>
Liber, et saevis inimica virgo<br>
beluis, nec te, metuende certa<br>
&nbsp;&nbsp;&nbsp;&nbsp;&nbsp;Phoebe sagitta.
</p>

<p>
Dicam et Alciden puerosque Ledae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
hunc equis, illum superare pugnis<br>
nobilem; quorum simul alba nautis<br>
&nbsp;&nbsp;&nbsp;&nbsp;&nbsp;stella refulsit,
</p>

<p>
defluit saxis agitatus umor,<br>
concidunt venti fugiuntque nubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
et minax, quod sic volvere, ponto<br>
&nbsp;&nbsp;&nbsp;&nbsp;&nbsp;unda recumbit.
</p>

<p>
Romulum post hos prius an quietum<br>
Pompili regnum memorem, an superbos<br>
Tarquini fasces, dubito, an Catonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
&nbsp;&nbsp;&nbsp;&nbsp;&nbsp;nobile letum.
</p>

<p>
Regulum et Scauros animaeque magnae<br>
prodigum Paulum superante Poeno<br>
gratus insigni referam Camena<br>
&nbsp;&nbsp;&nbsp;&nbsp;&nbsp;Fabriciumque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font>
</p>

<p>
Hunc et incomptis Curium capillis<br>
utilem bello tulit et Camillum<br>
saeva paupertas et avitus apto<br>
&nbsp;&nbsp;&nbsp;&nbsp;&nbsp;cum lare fundus.
</p>

<p>
Crescit occulto velut arbor aevo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">45</font><br>
fama Marcelli; micat inter omnis<br>
Iulium sidus, velut inter ignis<br>
&nbsp;&nbsp;&nbsp;&nbsp;&nbsp;luna minores.
</p>

<p>
Gentis humanae pater atque custos,<br>
orte Saturno, tibi cura magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">50</font><br>
Caesaris fatis data: tu secundo<br>
&nbsp;&nbsp;&nbsp;&nbsp;&nbsp;Caesare regnes.
</p>

<p>
Ille seu Parthos Latio imminentis<br>
egerit iusto domitos triumpho<br>
sive subiectos Orientis orae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">55</font><br>
&nbsp;&nbsp;&nbsp;&nbsp;&nbsp;Seras et Indos,
</p>

<p>
te minor laetum reget aequus orbem:<br>
tu gravi curru quaties Olympum,<br>
tu parum castis inimica mittes<br>
&nbsp;&nbsp;&nbsp;&nbsp;&nbsp;fulmina lucis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">60</font>
</p>

<p class="shortborder"></p>

<p>
<b>XIII</b>
</p>

<p>
&nbsp;&nbsp;&nbsp;&nbsp;&nbsp;Cum tu, Lydia, Telephi<br>
cervicem roseam, cerea Telephi<br>
&nbsp;&nbsp;&nbsp;&nbsp;&nbsp;laudas bracchia, vae, meum<br>
fervens difficili bile tumet iecur.<br>
&nbsp;&nbsp;&nbsp;&nbsp;&nbsp;Tunc nec mens mihi nec color<br>
certa sede manet, umor et in genas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
&nbsp;&nbsp;&nbsp;&nbsp;&nbsp;furtim labitur, arguens<br>
quam lentis penitus macerer ignibus.<br>
&nbsp;&nbsp;&nbsp;&nbsp;&nbsp;Uror, seu tibi candidos<br>
turparunt umeros inmodicae mero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;rixae, sive puer furens<br>
inpressit memorem dente labris notam.<br>
&nbsp;&nbsp;&nbsp;&nbsp;&nbsp;Non, si me satis audias,<br>
speres perpetuum dulcia barbare<br>
&nbsp;&nbsp;&nbsp;&nbsp;&nbsp;laedentem oscula, quae Venus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
quinta parte sui nectaris imbuit.<br>
&nbsp;&nbsp;&nbsp;&nbsp;&nbsp;Felices ter et amplius<br>
quos inrupta tenet copula nec malis<br>
&nbsp;&nbsp;&nbsp;&nbsp;&nbsp;divolsus querimoniis<br>
suprema citius solvet amor die.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XIV</b>
</p>

<p>
O navis, referent in mare te novi<br>
fluctus. O quid agis? Fortiter occupa<br>
&nbsp;&nbsp;&nbsp;&nbsp;&nbsp;portum. Nonne vides ut<br>
&nbsp;&nbsp;&nbsp;&nbsp;&nbsp;nudum remigio latus,
</p>

<p>
et malus celeri saucius Africo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
antemnaque gemant ac sine funibus<br>
&nbsp;&nbsp;&nbsp;&nbsp;&nbsp;vix durare carinae<br>
&nbsp;&nbsp;&nbsp;&nbsp;&nbsp;possint imperiosius
</p>

<p>
aequor? Non tibi sunt integra lintea,<br>
non di, quos iterum pressa voces malo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;Quamvis Pontica pinus,<br>
&nbsp;&nbsp;&nbsp;&nbsp;&nbsp;silvae filia nobilis,
</p>

<p>
iactes et genus et nomen inutile:<br>
nil pictis timidus navita puppibus<br>
&nbsp;&nbsp;&nbsp;&nbsp;&nbsp;fidit. Tu, nisi ventis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;debes ludibrium, cave.
</p>

<p>
Nuper sollicitum quae mihi taedium,<br>
nunc desiderium curaque non levis,<br>
&nbsp;&nbsp;&nbsp;&nbsp;&nbsp;interfusa nitentis<br>
&nbsp;&nbsp;&nbsp;&nbsp;&nbsp;vites aequora Cycladas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XV</b>
</p>

<p>
Pastor cum traheret per freta navibus<br>
Idaeis Helenen perfidus hospitam,<br>
ingrato celeris obruit otio<br>
&nbsp;&nbsp;&nbsp;&nbsp;&nbsp;ventos ut caneret fera
</p>

<p>
Nereus fata: 'Mala ducis avi domum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
quam multo repetet Graecia milite,<br>
coniurata tuas rumpere nuptias<br>
&nbsp;&nbsp;&nbsp;&nbsp;&nbsp;et regnum Priami vetus.
</p>

<p>
Heu, heu, quantus equis, quantus adest viris<br>
sudor! Quanta moves funera Dardanae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
genti! Iam galeam Pallas et aegida<br>
&nbsp;&nbsp;&nbsp;&nbsp;&nbsp;currusque et rabiem parat.
</p>

<p>
Nequicquam Veneris praesidio ferox<br>
pectes caesariem grataque feminis<br>
inbelli cithara carmina divides;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;nequicquam thalamo gravis
</p>

<p>
hastas et calami spicula Cnosii<br>
vitabis strepitumque et celerem sequi<br>
Aiacem: tamen, heu serus, adulteros<br>
&nbsp;&nbsp;&nbsp;&nbsp;&nbsp;crines pulvere collines.
</p>

<p>
Non Laertiaden, exitium tuae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
gentis, non Pylium Nestora respicis?<br>
Urgent inpavidi te Salaminius<br>
&nbsp;&nbsp;&nbsp;&nbsp;&nbsp;Teucer, te Sthenelus sciens
</p>

<p>
pugnae, sive opus est imperitare equis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
non auriga piger; Merionen quoque<br>
nosces. Ecce furit te reperire atrox<br>
&nbsp;&nbsp;&nbsp;&nbsp;&nbsp;Tydides melior patre,
</p>

<p>
quem tu, cervus uti vallis in altera<br>
visum parte lupum graminis inmemor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
sublimi fugies mollis anhelitu,<br>
&nbsp;&nbsp;&nbsp;&nbsp;&nbsp;non hoc pollicitus tuae.
</p>

<p>
Iracunda diem proferet Ilio<br>
matronisque Phrygum classis Achillei;<br>
post certas hiemes uret Achaicus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
&nbsp;&nbsp;&nbsp;&nbsp;&nbsp;ignis Iliacas domos.'
</p>

<p class="shortborder"></p>

<p>
<b>XVI</b>
</p>

<p>
O matre pulchra filia pulchrior,<br>
quem criminosis cumque voles modum<br>
&nbsp;&nbsp;&nbsp;&nbsp;&nbsp;pones iambis, sive flamma<br>
&nbsp;&nbsp;&nbsp;&nbsp;&nbsp;sive mari libet Hadriano.
</p>

<p>
Non Dindymene, non adytis quatit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
mentem sacerdotum incola Pythius,<br>
&nbsp;&nbsp;&nbsp;&nbsp;&nbsp;non Liber aeque, non acuta<br>
&nbsp;&nbsp;&nbsp;&nbsp;&nbsp;sic geminant Corybantes aera,
</p>

<p>
tristes ut irae, quas neque Noricus<br>
deterret ensis nec mare naufragum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;nec saevus ignis nec tremendo<br>
&nbsp;&nbsp;&nbsp;&nbsp;&nbsp;Iuppiter ipse ruens tumultu.
</p>

<p>
Fertur Prometheus addere principi<br>
limo coactus particulam undique<br>
&nbsp;&nbsp;&nbsp;&nbsp;&nbsp;desectam et insani leonis<br>
&nbsp;&nbsp;&nbsp;&nbsp;&nbsp;vim stomacho apposuisse nostro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
Irae Thyesten exitio gravi<br>
strauere et altis urbibus ultimae<br>
&nbsp;&nbsp;&nbsp;&nbsp;&nbsp;stetere causae, cur perirent<br>
&nbsp;&nbsp;&nbsp;&nbsp;&nbsp;funditus inprimeretque muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
hostile aratrum exercitus insolens.<br>
Conpesce mentem: me quoque pectoris<br>
&nbsp;&nbsp;&nbsp;&nbsp;&nbsp;temptavit in dulci iuventa<br>
&nbsp;&nbsp;&nbsp;&nbsp;&nbsp;feruor et in celeres iambos
</p>

<p>
misit furentem. Nunc ego mitibus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
mutare quaero tristia, dum mihi<br>
&nbsp;&nbsp;&nbsp;&nbsp;&nbsp;fias recantatis amica<br>
&nbsp;&nbsp;&nbsp;&nbsp;&nbsp;opprobriis animumque reddas.
</p>

<p class="shortborder"></p>

<p>
<b>XVII</b>
</p>

<p>
Velox amoenum saepe Lucretilem<br>
mutat Lycaeo Faunus et igneam<br>
&nbsp;&nbsp;&nbsp;&nbsp;&nbsp;defendit aestatem capellis<br>
&nbsp;&nbsp;&nbsp;&nbsp;&nbsp;usque meis pluviosque ventos.
</p>

<p>
Inpune tutum per nemus arbutos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
quaerunt latentis et thyma deviae<br>
&nbsp;&nbsp;&nbsp;&nbsp;&nbsp;olentis uxores mariti<br>
&nbsp;&nbsp;&nbsp;&nbsp;&nbsp;nec viridis metuunt colubras
</p>

<p>
nec Martialis haediliae lupos,<br>
utcumque dulci, Tyndari, fistula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;valles et Usticae cubantis<br>
&nbsp;&nbsp;&nbsp;&nbsp;&nbsp;levia personuere saxa.
</p>

<p>
Di me tuentur, dis pietas mea<br>
et Musa cordi est. Hic tibi copia<br>
&nbsp;&nbsp;&nbsp;&nbsp;&nbsp;manabit ad plenum benigno<br>
&nbsp;&nbsp;&nbsp;&nbsp;&nbsp;ruris honorum opulenta cornu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
hic in reducta valle Caniculae<br>
vitabis aestus et fide Teia<br>
&nbsp;&nbsp;&nbsp;&nbsp;&nbsp;dices laborantis in uno<br>
&nbsp;&nbsp;&nbsp;&nbsp;&nbsp;Penelopen vitreamque Circen;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
hic innocentis pocula Lesbii<br>
duces sub umbra nec Semeleius<br>
&nbsp;&nbsp;&nbsp;&nbsp;&nbsp;cum Marte confundet Thyoneus<br>
&nbsp;&nbsp;&nbsp;&nbsp;&nbsp;proelia nec metues protervum
</p>

<p>
suspecta Cyrum, ne male dispari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
incontinentis iniciat manus<br>
&nbsp;&nbsp;&nbsp;&nbsp;&nbsp;et scindat haerentem coronam<br>
&nbsp;&nbsp;&nbsp;&nbsp;&nbsp;crinibus inmeritamque vestem.
</p>

<p class="shortborder"></p>

<p>
<b>XVIII</b>
</p>

<p>
Nullam, Vare, sacra vite prius severis arborem<br>
circa mite solum Tiburis et moenia Catili;<br>
siccis omnia nam dura deus proposuit neque<br>
mordaces aliter diffugiunt sollicitudines.<br>
Quis post vina gravem militiam aut pauperiem crepat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
Quis non te potius, Bacche pater, teque decens Venus?<br>
Ac ne quis modici transiliat munera Liberi,<br>
Centaurea monet cum Lapithis rixa super mero<br>
debellata, monet Sithoniis non levis Euhius,<br>
cum fas atque nefas exiguo fine libidinum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
discernunt avidi. Non ego te, candide Bassareu,<br>
invitum quatiam nec variis obsita frondibus<br>
sub divum rapiam. Saeva tene cum Berecyntio<br>
cornu tympana, quae subsequitur caecus amor sui<br>
et tollens vacuum plus nimio gloria verticem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
arcanique fides prodiga, perlucidior vitro.
</p>

<p class="shortborder"></p>

<p>
<b>XIX</b>
</p>

<p>
&nbsp;&nbsp;&nbsp;&nbsp;&nbsp;Mater saeva Cupidinum<br>
Thebanaeque iubet me Semelae puer<br>
&nbsp;&nbsp;&nbsp;&nbsp;&nbsp;et lasciva Licentia<br>
finitis animum reddere amoribus.<br>
&nbsp;&nbsp;&nbsp;&nbsp;&nbsp;Urit me Glycerae nitor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
splendentis Pario marmore purius;<br>
&nbsp;&nbsp;&nbsp;&nbsp;&nbsp;urit grata proteruitas<br>
et voltus nimium lubricus aspici.<br>
&nbsp;&nbsp;&nbsp;&nbsp;&nbsp;In me tota ruens Venus<br>
Cyprum deseruit, nec patitur Scythas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;aut versis animosum equis<br>
Parthum dicere nec quae nihil attinent.<br>
&nbsp;&nbsp;&nbsp;&nbsp;&nbsp;Hic vivum mihi caespitem, hic<br>
verbenas, pueri, ponite turaque<br>
&nbsp;&nbsp;&nbsp;&nbsp;&nbsp;bimi cum patera meri:<br>
mactata veniet lenior hostia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p class="shortborder"></p>

<p>
<b>XX</b>
</p>

<p>
Vile potabis modicis Sabinum<br>
cantharis, Graeca quod ego ipse testa<br>
conditum levi, datus in theatro<br>
&nbsp;&nbsp;&nbsp;&nbsp;&nbsp;cum tibi plausus,
</p>

<p>
care Maecenas eques, ut paterni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
fluminis ripae simul et iocosa<br>
redderet laudes tibi Vaticani<br>
&nbsp;&nbsp;&nbsp;&nbsp;&nbsp;montis imago.
</p>

<p>
Caecubum et prelo domitam Caleno<br>
tu bibes uvam; mea nec Falernae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
temperant vites neque Formiani<br>
&nbsp;&nbsp;&nbsp;&nbsp;&nbsp;pocula colles.
</p>

<p class="shortborder"></p>

<p>
<b>XXI</b>
</p>

<p>
Dianam tenerae dicite virgines,<br>
intonsum, pueri, dicite Cynthium<br>
&nbsp;&nbsp;&nbsp;&nbsp;&nbsp;Latonamque supremo<br>
&nbsp;&nbsp;&nbsp;&nbsp;&nbsp;dilectam penitus Iovi;
</p>

<p>
vos laetam fluviis et nemorum coma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
quaecumque aut gelido prominet Algido,<br>
&nbsp;&nbsp;&nbsp;&nbsp;&nbsp;nigris aut Erymanthi<br>
&nbsp;&nbsp;&nbsp;&nbsp;&nbsp;silvis aut viridis Gragi;
</p>

<p>
vos Tempe totidem tollite laudibus<br>
natalemque, mares, Delon Apollinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;insignemque pharetra<br>
&nbsp;&nbsp;&nbsp;&nbsp;&nbsp;fraternaque umerum lyra.
</p>

<p>
Hic bellum lacrimosum, hic miseram famem<br>
pestemque a populo et principe Caesare in<br>
&nbsp;&nbsp;&nbsp;&nbsp;&nbsp;Persas atque Britannos<br>
&nbsp;&nbsp;&nbsp;&nbsp;&nbsp;vestra motus aget prece.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p class="shortborder"></p>

<p>
<b>XXII</b>
</p>

<p>
Integer vitae scelerisque purus<br>
non eget Mauris iaculis neque arcu<br>
nec venenatis gravida sagittis,<br>
&nbsp;&nbsp;&nbsp;&nbsp;&nbsp;Fusce, pharetra,
</p>

<p>
sive per Syrtis iter aestuosas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
sive facturus per inhospitalem<br>
Caucasum vel quae loca fabulosus<br>
&nbsp;&nbsp;&nbsp;&nbsp;&nbsp;lambit Hydaspes.
</p>

<p>
Namque me silva lupus in Sabina,<br>
dum meam canto Lalagen et ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
terminum curis vagor expeditis,<br>
&nbsp;&nbsp;&nbsp;&nbsp;&nbsp;fugit inermem,
</p>

<p>
quale portentum neque militaris<br>
Daunias latis alit aesculetis<br>
nec Iubae tellus generat, leonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;arida nutrix.
</p>

<p>
Pone me pigris ubi nulla campis<br>
arbor aestiva recreatur aura,<br>
quod latus mundi nebulae malusque<br>
&nbsp;&nbsp;&nbsp;&nbsp;&nbsp;Iuppiter urget;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
pone sub curru nimium propinqui<br>
solis in terra domibus negata:<br>
dulce ridentem Lalagen amabo,<br>
&nbsp;&nbsp;&nbsp;&nbsp;&nbsp;dulce loquentem.
</p>

<p class="shortborder"></p>

<p>
<b>XXIII</b>
</p>

<p>
Vitas inuleo me similis, Chloe,<br>
quaerenti pavidam montibus aviis<br>
&nbsp;&nbsp;&nbsp;&nbsp;&nbsp;matrem non sine vano<br>
&nbsp;&nbsp;&nbsp;&nbsp;&nbsp;aurarum et silvae metu.
</p>

<p>
Nam seu mobilibus veris inhorruit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
adventus folliis, seu virides rubum<br>
&nbsp;&nbsp;&nbsp;&nbsp;&nbsp;dimovere lacertae,<br>
&nbsp;&nbsp;&nbsp;&nbsp;&nbsp;et corde et genibus tremit.
</p>

<p>
Atqui non ego te, tigris ut aspera<br>
Gaetulusue leo, frangere persequor:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;tandem desine matrem<br>
&nbsp;&nbsp;&nbsp;&nbsp;&nbsp;tempestiva sequi viro.
</p>

<p class="shortborder"></p>

<p>
<b>XXIV</b>
</p>

<p>
Quis desiderio sit pudor aut modus<br>
tam cari capitis? Praecipe lugubris<br>
cantus, Melpomene, cui liquidam pater<br>
&nbsp;&nbsp;&nbsp;&nbsp;&nbsp;vocem cum cithara dedit.
</p>

<p>
Ergo Quintilium perpetuus sopor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
urget? Cui Pudor et Iustitiae soror,<br>
incorrupta Fides, nudaque Veritas<br>
&nbsp;&nbsp;&nbsp;&nbsp;&nbsp;quando ullum inveniet parem?
</p>

<p>
Multis ille bonis flebilis occidit,<br>
nulli flebilior quam tibi, Vergili.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
Tu frustra pius, heu, non ita creditum<br>
&nbsp;&nbsp;&nbsp;&nbsp;&nbsp;poscis Quintilium deos.
</p>

<p>
Quid si Threicio blandius Orpheo<br>
auditam moderere arboribus fidem?<br>
Num vanae redeat sanguis imagini,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;quam virga semel horrida,
</p>

<p>
non lenis precibus fata recludere,<br>
nigro compulerit Mercurius gregi?<br>
durum: sed levius fit patientia<br>
&nbsp;&nbsp;&nbsp;&nbsp;&nbsp;quicquid corrigere est nefas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XXV</b>
</p>

<p>
Parcius iunctas quatiunt fenestras<br>
iactibus crebris iuvenes proterui<br>
nec tibi somnos adimunt amatque<br>
&nbsp;&nbsp;&nbsp;&nbsp;&nbsp;ianua limen,
</p>

<p>
quae prius multum facilis movebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
cardines. Audis minus et minus iam:<br>
'Me tuo longas perevnte noctes,<br>
&nbsp;&nbsp;&nbsp;&nbsp;&nbsp;Lydia, dormis?'
</p>

<p>
Invicem moechos anus arrogantis<br>
flebis in solo levis angiportu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
Thracio bacchante magis sub<br>
&nbsp;&nbsp;&nbsp;&nbsp;&nbsp;interlunia vento,
</p>

<p>
cum tibi flagrans amor et libido,<br>
quae solet matres furiare equorum,<br>
saeviet circa iecur ulcerosum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;non sine questu,
</p>

<p>
laeta quod pubes hedera virenti<br>
gaudeat pulla magis atque myrto,<br>
aridas frondes hiemis sodali<br>
&nbsp;&nbsp;&nbsp;&nbsp;&nbsp;dedicet Euro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XXVI</b>
</p>

<p>
Musis amicus tristitiam et metus<br>
tradam protervis in mare Creticum<br>
&nbsp;&nbsp;&nbsp;&nbsp;&nbsp;portare ventis, quis sub Arcto<br>
&nbsp;&nbsp;&nbsp;&nbsp;&nbsp;rex gelidae metuatur orae,
</p>

<p>
quid Tiridaten terreat, unice&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
securus. O quae fontibus integris<br>
&nbsp;&nbsp;&nbsp;&nbsp;&nbsp;gaudes, apricos necte flores,<br>
&nbsp;&nbsp;&nbsp;&nbsp;&nbsp;necte meo Lamiae coronam,
</p>

<p>
Piplea dulcis. Nil sine te mei<br>
prosunt honores; hunc fidibus novis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;hunc Lesbio sacrare plectro<br>
&nbsp;&nbsp;&nbsp;&nbsp;&nbsp;teque tuasque decet sorores.
</p>

<p class="shortborder"></p>

<p>
<b>XXVII</b>
</p>

<p>
Natis in usum laetitiae scyphis<br>
pugnare Thracum est; tollite barbarum<br>
&nbsp;&nbsp;&nbsp;&nbsp;&nbsp;morem verecundumque Bacchum<br>
&nbsp;&nbsp;&nbsp;&nbsp;&nbsp;sanguineis prohibete rixis.
</p>

<p>
Vino et lucernis Medus acinaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
immane quantum discrepat; impium<br>
&nbsp;&nbsp;&nbsp;&nbsp;&nbsp;lenite clamorem, sodales,<br>
&nbsp;&nbsp;&nbsp;&nbsp;&nbsp;et cubito remanete presso.
</p>

<p>
Voltis severi me quoque sumere<br>
partem Falerni? Dicat Opuntiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;frater Megyllae quo beatus<br>
&nbsp;&nbsp;&nbsp;&nbsp;&nbsp;volnere, qua pereat sagitta.
</p>

<p>
Cessat voluntas? Non alia bibam<br>
mercede. Quae te cumque domat Venus<br>
&nbsp;&nbsp;&nbsp;&nbsp;&nbsp;non erubescendis adurit<br>
&nbsp;&nbsp;&nbsp;&nbsp;&nbsp;ignibus ingenuoque semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
amore peccas. Quicquid habes, age,<br>
depone tutis auribus. A! miser,<br>
&nbsp;&nbsp;&nbsp;&nbsp;&nbsp;quanta laborabas Charybdi,<br>
&nbsp;&nbsp;&nbsp;&nbsp;&nbsp;digne puer meliore flamma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
Quae saga, quis te solvere Thessalis<br>
magus venenis, quis poterit deus?<br>
&nbsp;&nbsp;&nbsp;&nbsp;&nbsp;vix inligatum te triformi<br>
&nbsp;&nbsp;&nbsp;&nbsp;&nbsp;Pegasus expediet Chimaera.
</p>

<p class="shortborder"></p>

<p>
<b>XXVIII</b>
</p>

<p>
Te maris et terrae numeroque carentis harenae<br>
&nbsp;&nbsp;&nbsp;&nbsp;&nbsp;mensorem cohibent, Archyta,<br>
pulveris exigui prope latum parva Matinum<br>
&nbsp;&nbsp;&nbsp;&nbsp;&nbsp;munera nec quicquam tibi prodest<br>
aerias temptasse domos animoque rotundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
&nbsp;&nbsp;&nbsp;&nbsp;&nbsp;percurrisse polum morituro.<br>
Occidit et Pelopis genitor, conviva deorum,<br>
&nbsp;&nbsp;&nbsp;&nbsp;&nbsp;Tithonusque remotus in auras<br>
et Iovis arcanis Minos admissus habentque<br>
&nbsp;&nbsp;&nbsp;&nbsp;&nbsp;Tartara Panthoiden iterum Orco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
demissum, quamvis clipeo Troiana refixo<br>
&nbsp;&nbsp;&nbsp;&nbsp;&nbsp;tempora testatus nihil ultra<br>
nervos atque cutem morti concesserat atrae,<br>
&nbsp;&nbsp;&nbsp;&nbsp;&nbsp;iudice te non sordidus auctor<br>
naturae verique. Sed omnis una manet nox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;et calcanda semel via leti.<br>
Dant alios Furiae toruo spectacula Marti,<br>
&nbsp;&nbsp;&nbsp;&nbsp;&nbsp;exitio est avidum mare nautis;<br>
mixta senum ac iuvenum densentur funera, nullum<br>
&nbsp;&nbsp;&nbsp;&nbsp;&nbsp;saeva caput Proserpina fugit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font><br>
Me quoque devexi rapidus comes Orionis<br>
&nbsp;&nbsp;&nbsp;&nbsp;&nbsp;Illyricis Notus obruit undis.<br>
At tu, nauta, vagae ne parce malignus harenae<br>
&nbsp;&nbsp;&nbsp;&nbsp;&nbsp;ossibus et capiti inhumato<br>
particulam dare: sic, quodcumque minabitur Eurus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
&nbsp;&nbsp;&nbsp;&nbsp;&nbsp;fluctibus Hesperiis, Venusinae<br>
plectantur silvae te sospite multaque merces,<br>
&nbsp;&nbsp;&nbsp;&nbsp;&nbsp;unde potest, tibi defluat aequo<br>
ab Iove Neptunoque sacri custode Tarenti.<br>
&nbsp;&nbsp;&nbsp;&nbsp;&nbsp;Neglegis inmeritis nocituram<br>
postmodo te natis fraudem committere? Fors et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;&nbsp;debita iura vicesque superbae<br>
te maneant ipsum: precibus non linquar inultis<br>
&nbsp;&nbsp;&nbsp;&nbsp;&nbsp;teque piacula nulla resolvent.<br>
Quamquam festinas, non est mora longa; licebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font><br>
&nbsp;&nbsp;&nbsp;&nbsp;&nbsp;iniecto ter pulvere curras.
</p>

<p class="shortborder"></p>

<p>
<b>XXIX</b>
</p>

<p>
Icci, beatis nunc Arabum invides<br>
gazis et acrem militiam paras<br>
&nbsp;&nbsp;&nbsp;&nbsp;&nbsp;non ante devictis Sabaeae<br>
&nbsp;&nbsp;&nbsp;&nbsp;&nbsp;regibus horribilique Medo
</p>

<p>
nectis catenas? Quae tibi virginum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
sponso necato barbara serviet?<br>
&nbsp;&nbsp;&nbsp;&nbsp;&nbsp;puer quis ex aula capillis<br>
&nbsp;&nbsp;&nbsp;&nbsp;&nbsp;ad cyathum statuetur unctis,
</p>

<p>
doctus sagittas tendere Sericas<br>
arcu paterno? Quis neget arduis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;pronos relabi posse rivos<br>
&nbsp;&nbsp;&nbsp;&nbsp;&nbsp;montibus et Tiberim reverti,
</p>

<p>
cum tu coemptos undique nobilis<br>
libros Panaeti Socraticam et domum<br>
&nbsp;&nbsp;&nbsp;&nbsp;&nbsp;mutare loricis Hiberis,<br>
&nbsp;&nbsp;&nbsp;&nbsp;&nbsp;pollicitus meliora, tendis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p class="shortborder"></p>

<p>
<b>XXX</b>
</p>

<p>
O Venus regina Cnidi Paphique,<br>
sperne dilectam Cypron et vocantis<br>
ture te multo Glycerae decoram<br>
&nbsp;&nbsp;&nbsp;&nbsp;&nbsp;transfer in aedem.
</p>

<p>
Fervidus tecum puer et solutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
Gratiae zonis properentque Nymphae<br>
et parum comis sine te Iuventas<br>
&nbsp;&nbsp;&nbsp;&nbsp;&nbsp;Mercuriusque.
</p>

<p class="shortborder"></p>

<p>
<b>XXXI</b>
</p>

<p>
Quid dedicatum poscit Apollinem<br>
vates? Quid orat, de patera novum<br>
&nbsp;&nbsp;&nbsp;&nbsp;&nbsp;fundens liquorem? Non opimae<br>
&nbsp;&nbsp;&nbsp;&nbsp;&nbsp;Sardiniae segetes feraces,
</p>

<p>
non aestuosae grata Calabriae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
armenta, non aurum aut ebur Indicum,<br>
&nbsp;&nbsp;&nbsp;&nbsp;&nbsp;non rura, quae Liris quieta<br>
&nbsp;&nbsp;&nbsp;&nbsp;&nbsp;mordet aqua taciturnus amnis.
</p>

<p>
Premant Calena falce quibus dedit<br>
Fortuna vitem, dives et aureis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;mercator exsiccet culillis<br>
&nbsp;&nbsp;&nbsp;&nbsp;&nbsp;vina Syra reparata merce,
</p>

<p>
dis carus ipsis, quippe ter et quater<br>
anno revisens aequor Atlanticum<br>
&nbsp;&nbsp;&nbsp;&nbsp;&nbsp;inpune: me pascust olivae,<br>
&nbsp;&nbsp;&nbsp;&nbsp;&nbsp;me cichorea levesque malvae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
Frui paratis et valido mihi,<br>
Latoe, dones, at, precor, integra<br>
&nbsp;&nbsp;&nbsp;&nbsp;&nbsp;cum mente, nec turpem senectam<br>
&nbsp;&nbsp;&nbsp;&nbsp;&nbsp;degere nec cithara carentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XXXII</b>
</p>

<p>
Poscimur. Si quid vacui sub umbra<br>
lusimus tecum, quod et hunc in annum<br>
vivat et pluris, age, dic Latinum,<br>
&nbsp;&nbsp;&nbsp;&nbsp;&nbsp;barbite, carmen,
</p>

<p>
Lesbio primum modulate civi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
qui, ferox bello, tamen inter arma,<br>
sive iactatam religarat udo<br>
&nbsp;&nbsp;&nbsp;&nbsp;&nbsp;litore navem,
</p>

<p>
Liberum et Musas Veneremque et illi<br>
semper haerentem puerum canebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
et Lycum nigris oculis nigroque<br>
&nbsp;&nbsp;&nbsp;&nbsp;&nbsp;crine decorum.
</p>

<p>
O decus Phoebi et dapibus supremi<br>
grata testudo Iovis, o laborum<br>
dulce lenimen, mihi cumque salve&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;rite vocanti.
</p>

<p class="shortborder"></p>

<p>
<b>XXXIII</b>
</p>

<p>
Albi, ne doleas plus nimio memor<br>
inmitis Glycerae neu miserabilis<br>
descantes elegos, cur tibi iunior<br>
&nbsp;&nbsp;&nbsp;&nbsp;&nbsp;laesa praeniteat fide.
</p>

<p>
Insignem tenui fronte Lycorida&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
Cyri torret amor, Cyrus in asperam<br>
declinat Pholoen: sed prius Apulis<br>
&nbsp;&nbsp;&nbsp;&nbsp;&nbsp;iungentur capreae lupis
</p>

<p>
quam turpi Pholoe peccet adultero.<br>
Sic visum Veneri, cui placet imparis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
formas atque animos sub iuga aenea<br>
&nbsp;&nbsp;&nbsp;&nbsp;&nbsp;saevo mittere cum ioco.
</p>

<p>
Ipsum me melior cum peteret Venus,<br>
grata detinuit compede Myrtale<br>
libertina, fretis acrior Hadriae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;curuantis Calabros sinus.
</p>

<p class="shortborder"></p>

<p>
<b>XXXIV</b>
</p>

<p>
Parcus deorum cultor et infrequens,<br>
insanientis dum sapientiae<br>
&nbsp;&nbsp;&nbsp;&nbsp;&nbsp;consultus erro, nunc retrorsum<br>
&nbsp;&nbsp;&nbsp;&nbsp;&nbsp;vela dare atque iterare cursus
</p>

<p>
cogor relictos: namque Diespiter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
igni corusco nubila dividens<br>
&nbsp;&nbsp;&nbsp;&nbsp;&nbsp;plerumque, per purum tonantis<br>
&nbsp;&nbsp;&nbsp;&nbsp;&nbsp;egit equos volucremque currum,
</p>

<p>
quo bruta tellus et vaga flumina,<br>
quo Styx et invisi horrida Taenari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;sedes Atlanteusque finis<br>
&nbsp;&nbsp;&nbsp;&nbsp;&nbsp;concutitur. Valet ima summis
</p>

<p>
mutare et insignem attenuat deus,<br>
obscura promens; hinc apicem rapax<br>
&nbsp;&nbsp;&nbsp;&nbsp;&nbsp;Fortuna cum stridore acuto<br>
&nbsp;&nbsp;&nbsp;&nbsp;&nbsp;sustulit, hic posuisse gaudet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p class="shortborder"></p>

<p>
<b>XXXV</b>
</p>

<p>
O diva, gratum quae regis Antium,<br>
praesens vel imo tollere de gradu<br>
&nbsp;&nbsp;&nbsp;&nbsp;&nbsp;mortale corpus vel superbos<br>
&nbsp;&nbsp;&nbsp;&nbsp;&nbsp;vertere funeribus triumphos,
</p>

<p>
te pauper ambit sollicita prece&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
ruris colonus, te dominam aequoris<br>
&nbsp;&nbsp;&nbsp;&nbsp;&nbsp;quicumque Bythyna lacessit<br>
&nbsp;&nbsp;&nbsp;&nbsp;&nbsp;Carpathium pelagus carina.
</p>

<p>
Te Dacus asper, te profugi Scythae,<br>
urbesque gentesque et Latium ferox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;regumque matres barbarorum et<br>
&nbsp;&nbsp;&nbsp;&nbsp;&nbsp;purpurei metuunt tyranni,
</p>

<p>
iniurioso ne pede proruas<br>
stantem columnam, neu populus frequens<br>
&nbsp;&nbsp;&nbsp;&nbsp;&nbsp;ad arma cessantis, ad arma<br>
&nbsp;&nbsp;&nbsp;&nbsp;&nbsp;concitet imperiumque frangat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font>
</p>

<p>
Te semper anteit serva Necessitas,<br>
clavos trabalis et cuneos manu<br>
&nbsp;&nbsp;&nbsp;&nbsp;&nbsp;gestans aena nec severus<br>
&nbsp;&nbsp;&nbsp;&nbsp;&nbsp;uncus abest liquidumque plumbum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
te Spes et albo rara Fides colit<br>
velata panno nec comitem abnegat,<br>
&nbsp;&nbsp;&nbsp;&nbsp;&nbsp;utcumque mutata potentis<br>
&nbsp;&nbsp;&nbsp;&nbsp;&nbsp;veste domos inimica linquis;
</p>

<p>
at volgus infidum et meretrix retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
periura cedit, diffugiunt cadis<br>
&nbsp;&nbsp;&nbsp;&nbsp;&nbsp;cum faece siccatis amici,<br>
&nbsp;&nbsp;&nbsp;&nbsp;&nbsp;ferre iugum pariter dolosi.
</p>

<p>
Serves iturum Caesarem in ultimos<br>
orbis Britannos et iuvenum recens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;&nbsp;examen Eois timendum<br>
&nbsp;&nbsp;&nbsp;&nbsp;&nbsp;partibus Oceanoque rubro.
</p>

<p>
Heu heu, cicatricum et sceleris pudet<br>
fratrumque. Quid nos dura refugimus<br>
&nbsp;&nbsp;&nbsp;&nbsp;&nbsp;aetas, quid intactum nefasti<br>
&nbsp;&nbsp;&nbsp;&nbsp;&nbsp;liquimus? Unde manum iuventus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">35</font>
</p>

<p>
metu deorum continuit? Quibus<br>
pepercit aris? O utinam nova<br>
&nbsp;&nbsp;&nbsp;&nbsp;&nbsp;incude diffingas retusum in<br>
&nbsp;&nbsp;&nbsp;&nbsp;&nbsp;Massagetas Arabasque ferrum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">40</font>
</p>

<p class="shortborder"></p>

<p>
<b>XXXVI</b>
</p>

<p>
&nbsp;&nbsp;&nbsp;&nbsp;&nbsp;Et ture et fidibus iuvat<br>
placare et vituli sanguini debito<br>
&nbsp;&nbsp;&nbsp;&nbsp;&nbsp;custodes Numidae deos,<br>
qui nunc Hesperia sospes ab ultima<br>
&nbsp;&nbsp;&nbsp;&nbsp;&nbsp;caris multa sodalibus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
nulli plura tamen dividit oscula<br>
&nbsp;&nbsp;&nbsp;&nbsp;&nbsp;quam dulci Lamiae, memor<br>
actae non alio rege puertiae<br>
&nbsp;&nbsp;&nbsp;&nbsp;&nbsp;mutataeque simul togae.<br>
Cressa ne careat pulchra dies nota&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;neu promptae modus amphorae<br>
neu morem in Salium sit requies pedum<br>
&nbsp;&nbsp;&nbsp;&nbsp;&nbsp;neu multi Damalis meri<br>
Bassum Threicia vincat amystide<br>
&nbsp;&nbsp;&nbsp;&nbsp;&nbsp;neu desint epulis rosae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
neu vivax apium neu breve lilium.<br>
&nbsp;&nbsp;&nbsp;&nbsp;&nbsp;Omnes in Damalin putres<br>
deponent oculos nec Damalis nouo<br>
&nbsp;&nbsp;&nbsp;&nbsp;&nbsp;divelletur adultero<br>
lascivis hederis ambitiosior.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p class="shortborder"></p>

<p>
<b>XXXVII</b>
</p>

<p>
Nunc est bibendum, nunc pede libero<br>
pulsanda tellus, nunc Saliaribus<br>
&nbsp;&nbsp;&nbsp;&nbsp;&nbsp;ornare pulvinar deorum<br>
&nbsp;&nbsp;&nbsp;&nbsp;&nbsp;tempus erat dapibus, sodales.
</p>

<p>
Antehac nefas depromere Caecubum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
cellis avitis, dum Capitolio<br>
&nbsp;&nbsp;&nbsp;&nbsp;&nbsp;regina dementis ruinas<br>
&nbsp;&nbsp;&nbsp;&nbsp;&nbsp;funus et imperio parabat
</p>

<p>
contaminato cum grege turpium<br>
morbo virorum, quidlibet impotens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">10</font><br>
&nbsp;&nbsp;&nbsp;&nbsp;&nbsp;sperare fortunaque dulci<br>
&nbsp;&nbsp;&nbsp;&nbsp;&nbsp;ebria. Sed minuit furorem
</p>

<p>
vix una sospes navis ab ignibus,<br>
mentemque lymphatam Mareotico<br>
&nbsp;&nbsp;&nbsp;&nbsp;&nbsp;redegit in veros timores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">15</font><br>
&nbsp;&nbsp;&nbsp;&nbsp;&nbsp;Caesar, ab Italia volantem
</p>

<p>
remis adurgens, accipiter velut<br>
mollis columbas aut leporem citus<br>
&nbsp;&nbsp;&nbsp;&nbsp;&nbsp;venator in campis nivalis<br>
&nbsp;&nbsp;&nbsp;&nbsp;&nbsp;Haemoniae, daret ut catenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">20</font>
</p>

<p>
fatale monstrum. Quae generosius<br>
perire quaerens nec muliebriter<br>
&nbsp;&nbsp;&nbsp;&nbsp;&nbsp;expavit ensem nec latentis<br>
&nbsp;&nbsp;&nbsp;&nbsp;&nbsp;classe cita reparavit oras,
</p>

<p>
ausa et iacentem visere regiam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">25</font><br>
voltu sereno, fortis et asperas<br>
&nbsp;&nbsp;&nbsp;&nbsp;&nbsp;tractare serpentes, ut atrum<br>
&nbsp;&nbsp;&nbsp;&nbsp;&nbsp;corpore conbiberet venenum,
</p>

<p>
deliberata morte ferocior:<br>
saevis Liburnis scilicet invidens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">30</font><br>
&nbsp;&nbsp;&nbsp;&nbsp;&nbsp;privata deduci superbo,<br>
&nbsp;&nbsp;&nbsp;&nbsp;&nbsp;non humilis mulier, triumpho.
</p>

<p class="shortborder"></p>

<p>
<b>XXXVIII</b>
</p>

<p>
Persicos odi, puer, apparatus,<br>
displicent nexae philyra coronae,<br>
mitte sectari, rosa quo locorum<br>
&nbsp;&nbsp;&nbsp;&nbsp;&nbsp;sera moretur.
</p>

<p>
Simplici myrto nihil adlabores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="2">5</font><br>
sedulus, curo: neque te ministrum<br>
dedecet myrtus neque me sub arta<br>
&nbsp;&nbsp;&nbsp;&nbsp;&nbsp;vite bibentem.
</p>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

